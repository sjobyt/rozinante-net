<!--1051821971--><!--Det evige kappløpet med tiden--><!--PA-->
<div class="contentblock">

<p>Kappløpet denne gang har vært å bli ferdig med båten til første "vår slepp".
Denne datoen har tidligere vært antydet i begynnelsen av mai. Så ble det nærmere bestemt til 5-6 mai,
så muligens 5-6-7 mai osv. Det er ikke enkelt å bestemme et tidspunkt når det er 12-13 båter som skal
ut på samme dag. Vi har forholdt oss ganske stille i forhandlingene, men har hele tiden håpet på
utsettelser for at vi skulle kunne rekke dette.
</p>

<p>Det har sett mulig ut hele tiden, men så skjærer det ene etter det andre seg.
Arbeidet som gjenstår kan på en måte ses på som en pyramide.
Man kan ikke legge stenene på toppen før de på bunnen er på plass. Det har hele tiden betydd at vi f.eks. må få sparklet
skroget før vi kan få begynt med å legge epoxy. Sparkelen ble bestilt for flere måneder siden,
og skulle først komme like etter påske.
Det varte og det rakk og det ble satt en ny dato, fredag 25 april. Fredagen kom, og ble fort til mandag.
Tirsdag formiddag kjørte vi selv til Arendal å hentet sparkelen som var kommet fra Sverige samme morgen.
</p>

<p>I dag sparklet Thomas båten helt ferdig, og i morgen kan vi ta fatt på arbeidet med å pusse det ned å legge det første,
av i alt 3 lag, med epoxy utenpå. Det vil si; Ragnar og Staale kan ta fatt, for jeg gjorde en taktisk bommert (en av de mange)
og bestilte meg helgetur til Danmark for noen mnd siden som er AKKURAT denne helgen selfølgelig!
Prøver å kompensere litt på min utaktisk-het med å få meg fri fra jobb så jeg kan jobbe hele dagen på båten til den er ferdig.
Som egentlig betyr at <a href="visitors.php?id=christina">Christina</a> jobber mine skift for meg!!
</p>

<p>Det som gjør at vi i det hele tatt har sjans for å rekke å sparkle, legge 3 strøk med epoxy, bunnstoffe,
og male skutesiden på ei uke er at vi har fått låne en byggtørker fra Jens Knutsen Mek (der Ragnar jobber).
Denne (lille jetmotoren :) sørger for sydenvarme i det litt kappellet vårt rundt båten. Vi regner på den måten med å korte ned tørketiden MYE!
Selvom alt ser lovende ut er det fortsatt 7 lange dager igjen, og mye kan skje.....Følg med!</p>
</div>
