BEGIN200503220800ZD034

Det går fremover og moralen er høy, tror vi skal klare å komme oss unna selve senteret av høytrykket, da å havne i midten av det betyr ingen vind i dagevis. Det beveger seg sakte østover, men vi beveger oss litt fortere. Rozinante rusler østover i 3-4 knop med en laber sydsydvestlig bris. Vinden vil ta seg opp litt i løpet av dagen, men ikke mye. Frem til torsdag/fredag er det lite vind, så er det kuling med 15-20 m/s som skal vare et døgn eller to ser det ut til.

Det er noe småtteri jeg må gjøre før den gang så det er fint med litt rolig vær. Selv det konstante svellet er nesten ikke til stede i dag. Er noen lange bølger som vanlig fra sydvest, men ikke så ille som det pleier. Har ikke akkurat blåst så mye i dette området i det siste.

Ikke så mye nytt å fortelle siden i går, strålende sol i dag. Natta var kald som fy, men med nesten ikke noe skydekke og en måne som er noen dager fra full så var det en flott natt og skremmende natt. Jeg satt i luka og så på havet, månen den svake vinden og bølgene og plutselig kom det en lyd (pustelyd) som jeg har hørt før og i samme øyeblikk fikk jeg øye på hvalkroppen i vannoverflaten. Hvalen svømte litt rundt og var på begge sider av Rozinante. Vanskelig å si hvor stor den var, men stor var den i hvertfall. Den svømte litt rundt oss en stund, men stakk vel av da den så det Norske flagget. Det ligger vel i genene til hvalene hva vi Nordmenn pleier å gjøre når vi ser hval. Det var for lite lys til å ta noen bilder, men vi får satse på at det kommer en i dagslys.

Ingen kontakt med S/Y Solid via radio, men skal prøve igjen i dag. Er faktisk ikke så lenge siden jeg snakket med noen andre Norske. Var i kontakt med en Nordmann i Afrika og en i Sandefjord for en uke siden ca. Morsomt å snakke litt norsk igjen, begynner å bli en stund siden sist.

ENDS DE ROZINANTE/LA7GZ
NNNN

