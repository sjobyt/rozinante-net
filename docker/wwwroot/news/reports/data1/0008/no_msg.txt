BEGIN200502270940ZD011
Siden i går har det vært ingen vind så vi klarte ikke å komme oss syd for dette høytrykket som var på vei inn fra nordvest, og vi er nøyaktig samme plass som i går og vi har faktisk ikke beveget oss en eneste nautisk mil, det har jeg aldri opplevd før! Jeg våkner stort sett av meg selv inni mellom og 0600 var det fremdeles ingen vind, men barometeret hadde sunket litt. Neste gang jeg våknet som var 0800 kjente jeg at Rozinante hadde begynt å bevege seg. En rask titt på kompasset viste at vi beveget oss med 2 knop med en kurs på 270 grader som er stikk motsatt av hva vi skal. Det viste seg at vinden også hadde tatt en 180 og blåste med 2 m/s fra nordvest. Nå har jeg lagt oss om og vi beveger oss mot 130 grader i en hastighet på 2 knop. Barometeret er fallende og i et vindu i bakgrunnen på computeren er en inmarsat værmelding tikkende på vei inn så da får vi se hva som skjer. .

I går skjedde det svært lite siden vinden døde bort rundt lunsj tider. Ettermiddagen ble brukt til å ettersjekke noen sjakler og annet småtteri. Poteter, løk og norske kjøttkaker i brunsaus til middag og det ble det til frokost i dag også og sannsynligvis til middag i dag. Kjøttkaker i brunsaus og poteter er jo en slager av en søndagsmiddag. Kvelden sparte vi strøm så litt lesing av The Lord of The Rings ved hjelp av parafinlampe er en koselig sak. Kvelden tok jeg tidlig og i natt er det lengste jeg har sovet på mange måneder.

Ellers er jeg overrasket over hvor varmt det faktisk er. Holder seg rundt 19 grader, men før jeg noen gang kommer til land så er det jo langt utover høsten så jeg bør vel helst holdekjeft, for kaldere blir det tidsnok. Har lassevis med diesel igjen så det blir bare å fyre hvis det skulle bli kaldt.

Det blir mye skriveri om været, men vinden er en avgjørende faktor i seiling. At det regner, er kaldt eller varmt betyr ikke så mye, men det betyr mye at det blåser. Det helst fra riktig retning. Vinden er en viktig faktor den produserer fremdrift og strøm. Fremdrift er viktig, uten vind så kan jeg jo drive rundt her i et år og det hadde jo vært litt av en opplevelse. Hvis jeg nå måtte drive rundt her i et år så tror jeg faktisk det hadde vært mulig. Til nå har jeg brukt rundt en liter med vann i døgnet og har til sammen 400 liter på tank og 60 liter på kanner samt at jeg har ca. 100 liter med diverse drikke mest cola. Lassevis med mat, men uansett så har jeg ikke tenkt å drive rundt her i et år! Er bare en slik følelse man får når man har drevet rundt og seilt litt baklengs og ikke beveget seg en meter det siste døgnet.

Jeg får frysninger ved å tenke på hvis jeg skulle drive rundt her med kun fire halvlitere med øl og en liten skvett linje akevitt samt en 0.5 liter med noe som er kalt Straw Rum og er på 80%, men den er kun innkjøpt for medisinsk bruk i tilfelle jeg må foreta en opprasjon på meg selv. Litt Straw Rum og litt andre medikamenter kan bli en fin miks som bedøvelse, og tenk om det skulle gå et år uten at jeg så en eneste jente! Hmm… Dette er ingen bra tanker. Vinden har heldigvis begynt å ta seg opp igjen nå. Vinden produserer også strøm og det er også fint å ha. No wind, no power, no fun sa en ung seiler en gang.

Vanligvis skriver jeg det jeg legger ut på hjemmesiden i perioder, fordi pc’en multitasker så første del av dette ble skrevet mens jeg ventet på inmarsat c værmelding 0930Z og andre del blir skrevet mens jeg venter på værfax. Værfaxene er værkart som sendes via kortbølge og består av 2400 linjer og med en hastighet på 120 linjer i minuttet så tar dette ca 20 minutter. Første kartet som sendes fra den syd afrikanske marinen 1030Z inneholder dagens ”synoptic situation” kl 0600Z for sydøstlige delen av syd Atlanteren og sydvestlige delen av det indiske hav. Det andre som sendes 1100Z inneholder seks kart med utsiktene de neste seks dagene. Slike kart er i begynnelsen litt innviklet å forstå, men etter hvert så har jeg begynt å finne ut hvordan jeg kan utnytte denne informasjonen best mulig og man trenger ikke å ha store pupper for å leke metrolog. De neste seks dagene ser ikke så veldig bra ut og jeg må lengre sydover!! I morgen får jeg håpe at jeg har kommet meg noe vekk fra dette stedet jeg har vært de siste 24 timene!

ENDS DE ROZINANTE/LA7GZ
NNNN

