BEGIN200503281200ZD040

Sjø”vett”regler for Påskeferie I Sydhavet

Hovedregel: Du burde hatt "vett" nok til å holde deg i passaten sammen med de andre.

1. Hør på værmeldingen, så du vet hvor mange timer det er til du skulle ønske du var i havn. Bruk resten av tiden fornuftig og skyv vekk tankene om havner. Du vil uansett bare se hav..

2. Kast ikke bort tiden på å si i fra hvor du er, om få timer vet du det ikke selv.

3. Spis godt, drikk mengder med vann for å holde deg våken, men husk at søvn er også et våpen mot fienden så sov hvis mulig.

4. Hold deg og skuta varm og ha X antall skift med tøy. Vær alltid med godt mot.

5. Husk at det er båndtvang i sydhavet, overtredelse straffes med døden...

6. Glem alt du har lært om regler til sjøs, ingen som ser deg og du ser heller ikke dem. Vær heller positiv: Havet er stort!

7. Ha et fett stereoanlegg som er stort nok til å overdøve omgivelsene.

8. Det vil alltid være for sent å snu. Nyt heller naturens voldsomme side. Du har nå en unik mulighet.

9. Mist ikke fornuften fordi om du mister kontrollen over elementene.

10. Følg med på værmeldingen så du har noe positivt å se frem til.

For enkelte vil ti regler være for mye og her er et sammendrag:
Du burde ha seilt den "andre veien rundt jorda". Her finnes ingen gjømmeplasser, ingen snarveier, ingen hjelp, Det som kommer det kommer med hele sin styrke, uten at du kan gjøre en dritt for å unngå det. Vær så forbredt du kan i forhold til hva du vet og tror du vet, men til syvende og sist er det ikke lenger du som er sjefen om bord i skuta. Det er været. Vær forberedt og ved godt mot. Ha en god porsjon humør og ta det som kommer med et smil! Lykke til!

NB: Når påska er ferdig er det eneste du ønsker: Å SOVE, og når du våkner tenker du forhåpentligvis: "Dette var kult, neste gang skal jeg bruke alt jeg lærte."

NB: Forløpig versjon: vil endres etter hvert som jeg får flere erfaringer.
-----

En utdypende forklaring på mine sjø"vett"regler kommer i morgen.

Vinden er på vei til å dabbe av etter at det har blåst snitt fra 20-23 m/s fra samme retning i over to døgn, bølgene hadde derfor god tid til å utvikle seg til det som kalles ”Fully Developed Wind Waves”. Hva dette er kommer det mer om i morgen.

Fysisk er vi begge to 100% i orden, bare meget sliten og trøtt. Det har vært en meget lærerik påske med mange såkalte ”aha” opplevelser og ofte ble tankene fylt av spørsmål som ”Er dette virkelig?” ”,”Er dette mulig?” ”Hva skjer nå a?”,”Er dette seilet egentlig lite nok?”

God natt!

ENDS DE ROZINANTE/LA7GZ
NNNN

