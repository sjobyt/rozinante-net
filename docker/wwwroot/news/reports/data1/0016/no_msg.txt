BEGIN200503070515ZD019

I går døde vinden helt slik som den ofte gjør etter at et stort lavtrykk har passert. Vi fikk mye tid til vedlikehold og sjekking. Ingen vind betyr ingen fremdrift, og er i grunnen noe dritt. Det er uansett viktig å benytte de vindstille periodene til noe fornuftig. Ikke mye fremdrift det siste døgnet.

Fikk baket sammen mitt første brød i går og med godt resultat. Viktig og ha noe skikkelig mat innabords. Bake brød er noe av det kjedeligste jeg veit, men når resultatet er spisbart opphever det bryderiet med å mekke i hop brødet. Brød er bra!

Mye av gårsdagen gikk med til å gjøre ren dieselvarme ovnen. Den hadde gått på litt uren diesel og sota noe forferdelig. Måtte gjøre ren hele greia, og ved en feiltakelse endte det to liter diesel på dørken. Det tok sin tid å få sopt det opp igjen og skuret vekk alt, for diesel og vann er som såpe. Det er særdeles ugunstig å labbe rundt på dørken med gummistøvler og få et fint lag med diesel under skoene, og deretter løpe rundt på dekk i svære bølger. Varme er bra!

Litt filming har det også blitt tid til. Viktig å få filma litt slik at det ikke blir bare ord som kommer fra sydhavet. Sikkert mange som tror at jeg bare snakker vrøvl så noe bra bevismateriale er kjekt å ha. Til nå har jeg fått filma en del bølger og vind og prøvd å snakke til kameraet i vinden. Resultatet var særdeles dårlig lydkvalitet. En gang etter jeg nå kommer frem til sivilisasjonen igjen så skal jeg få mekket sammen en film.

Som sagt er det ofte vindstille etter stormen og det er også vindstille før stormen. Nå har vinden tatt seg opp fra nordøst og barometeret er fallende. Det er sikre tegn på at en ny kuling er på vei.

Var oppe og fungerte ordentlig tidligere i dag enn det jeg har gjort tidligere. Med fungere så mener jeg at jeg som regel får søvnen unnagjort bare en gang pr døgn i stedet for å sove litt her og litt der, men det kommer selvfølgelig an på været. Soving er bra og viktig, og selv om jeg ikke sover sammenhengende så føler jeg meg stort sett opplagt. Et raskt blikk på moderne teknologi forteller fort om alt er ok eller ikke. Dessuten er også denne moderne teknologien satt til å våkne meg opp hvis den senser noe den ikke liker som andre objekter rundt oss, høyere vind hastighet, skiftende vind, og feil kurs. Det har seg sånn at etter jeg reiste var hodet vant til å våkne opp noen timer etter sola står opp, og siden jeg nå har seilt østover så står sola plutselig opp seks timer før jeg vanligvis er fungerbar. Tydeligvis er det en sen form for ”jetlag” som jeg har døpt om til ”slowlag”. Soving er bra!

Når det gjelder soving er også kroppen innstilt på at dette ikke er en trygg plass å sove dypt og tungt, og jeg mener at vi stort sett husker drømmene hvis vi ikke sover for tungt. Siden jeg ikke sover så tungt blir det mye drømming. For eksempel i natt drømte jeg at jeg stod bakpå en skute som ligna på en kinesisk djunke av en eller annen grunn og da holdt jeg på å dette over bord. Tror det er bra og drømme om å dette over bord for da er sikkert underbevisstheten min mer forsiktig når vi først er på dekk, for å dette overbord er mitt verste mareritt og den sikre død. Drømmer er noe vi ikke kan kontrollere og enkelte drømmer er ofte litt på kanten av hva man snakker om, men uansett etter slike drømmer så er det ikke alltid like gøy å våkne opp og bli minnet på at man er tusenvis av kilometer fra land.. Men nå må jeg se å få på meg fillene og komme meg ut å få blåst ut slike skitne tanker for det har jeg ikke tid til nå…

Venter en stormfylt dag og natt, skal snart se om jeg ikke kan få lastet opp noen bilder. Har bare ikke hatt tid til det.

ENDS DE ROZINANTE/LA7GZ
NNNN

