BEGIN200502281030ZD012
I dag er en god dag, siste dagen i februar snart vår for noen og snart høst for meg. Vinden kom rett etter mørkets frembrudd og vi har nå kommet oss et godt stykke sydover. I hele natt har vi ligget på 5-6 knop og jeg har vært strålende fornøyd. Dagen i dag er en flott dag. Begynner å bli kjøligere om morgenen var nede i 15 grader 0300Z i natt og havtempen har sunket to grader siden i går og er 13 grader.
	Problemet med å seile her nede er at man trenger mer enn 5 m/s med vind, før det er noe vits å tenke på å seile. Med en konstant sjø på 4-5 meter fra SW som genseres av stormene lenger syd slår bare seilene hvis ikke, og derfor funker rett og slett ikke noe mindre en 5m/s med vind. Seil som slår er det verste som finns.
	I natt seilte vi med full klyver og stormfokk (er ikke noen grunn til at den ikke alltid skal stå oppe, siden den er så liten allikevel) og først fullt storseil, men tok et rev rundt midnatt før det var på tide å sove. Litt søvn ble det, og jeg har mange mareritt om isfjell, master som brekker og den slags. Mye elendighet, men hva kan man forvente. Det er jo stort sett det jeg tenker på hele dagen. Jeg må kanskje begynne å tenke på noe annet, hmm hva det skal være skal være usagt!
	Fin dag i dag, ble mye innkommende strøm så da kan det bli brukt litt strøm for å få noe musikk i dag. Ellers skal jeg bruke dagen på å bli ferdig med klargjøring av stormlina som er en noen 100 meter med tau som kan brukes for å senke farten hvis vi får en storm opp i reva. Dette for å unngå å ta forlengs salto noe som kan få en del uheldige konsekvenser. Det er faktisk en risiko for at det kan skje og da er det bedre å være forberedt.
	I dag prøver jeg å sende med et bilde av en av mine venner. Denne fuglen er en fullvoksen ”alban” og er 4-5 meter mellom vingetuppene og det er nesten halve Rozinante’s lengde. Bilder kan ikke vise dette i sin helhet, men når det flyr 4-5 av disse fuglene i ring rundt meg så er det ganske stilig. Orginalversjonen av dette bildet er mye bedre da dette er komprimert ned til en 4.5 kbyte og en oppløsning på 640x480 i stedet for originalen på 3000x2048. Gårsdagen tok jeg 160 bilder av ”albaner”. Det er ikke så enkelt å ta bilde med telelinse når både Rozinante og fuglene beveger seg, men det ble noen kule bilder. Nå venter jeg bare på en semikuling for da kan jeg ta mye kulere bilder av ”alban’ene” mellom bølgene.
	Nå er det en kaldfront på vei inn fra vest og det kan bli litt humpete i ettermiddag og i natt. Nå i løpet av ettermiddagen for jeg modfisere oss om til "bad weather mode". Er litt usikker på om den vil genrere mye vind eller ei, men det er best være på den sikre siden.
	Det var nok for i dag. Ha en fin uke alle dere i nord.

ENDS DE ROZINANTE/LA7GZ
NNNN

