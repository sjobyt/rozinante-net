BEGIN200503041000ZD16

I går sendte jeg visst oppdateringen fra dagen før. Jeg var litt rask og sendte derfor feil, men oppdaterte riktig i løpet av kvelden.

Dagen i går var særdeles kjølig ingen skyer på morgenkvisten, utover dagen kom skyene inn fra vest, og det var starten på en ny og spennende natt. Vinden dreide sakte men sikkert fra nordøst til nordvest og økte gradvis. Storseilet gikk ned, rulleklyveren gikk inn og til slutt var bare stormfokka igjen. Vinden blåste kraftig noen timer, det regnet vannrett og var vanskelig og se, men etter som kaldfronten passerte dabbet vinden av og tåka kom. En så tjukk tåke at det ikke gikk å se toppen av masta, Rozinante duvet frem og tilbake i store bølger. En alban holdt på å kræsje med oss, men klarte å manøvrere seg unna.

Etter enda noen timer forsvant tåka og vinden tok seg opp igjen fra syd vest. Litt mindre kraftig. Noen timer senere var det på tid å få ut klyveren igjen og på morgen kvisten i dag var det opp med storseilet igjen siden vinden var ca ti meter pr. sekund fra vest syd vest. Noen timer etter det igjen tok den seg opp igjen og storseilet måtte ned og vinden er nå vestlig på ca 15 meter pr sekund. Kulingvarslet i dag for det værvarslingsområdet jeg er i som er kulingvarsel nr fire på like mange dager gjelder bare syd for 45 grader syd i denne omgang, og berører derfor egentlig ikke oss. Har derfor tro på at dette blir en fin dag! Har seilt litt lengre sydover i løpet av natten og har gjort god fremdrift siden i går.

Jeg fant ut at vi nå var på et kart med litt mer detaljer enn det kartet jeg hadde over det indiske hav på 1:70000000. Dette kartet har måleståkk 1:4000000. Og forteller litt mer detaljer om hva som befinner seg på havbunnen, og i løpet av det neste døgnet vil vi seile over et fjellandskap som har navnet ”Discovery II Fracture Zone” og dybden vil gå fra 5000m til den minste på 283m. Dette området er en del av den sydvestlige indiske hav ryggen. Her er det sikkert også mye vulkansk aktivitet, og metanbobler kan komme opp og sluke oss i dypet. Det er i hvertfall en av teoriene om hva som skjer med skipene som forsvinner i det berømte Bermuda-Triangelet, men amerikanere har så mange teorier om ting og tang i verden så hvis man skulle høre på dem så er det best å spise hamburger og sitte hjemme å se på en av de 250 tv kanalene og bli feit.

 Marion og Prince Edward Island er to øyer som tilhører Syd-Afrika og ligger 200 n.m (Stavanger – Oslo) sydsydvest for dagens posisjon og Crozet øygruppen som tilhører Frankrike ligger 480 n.m med en sann kurs på 113 grader.

Ellers er det en del grunner som nesten kunne vært øyer rundt i området med navner som Melville Bank på 102 meter, Walters Shoal på 15 meter. Sikkert bra å fiske Patagonia Toothfish på disse grunene, som er en av sydhavets mest ettertrakta fisker og det finnes lassevis med ex-sovjetiske, asiatiske og sydamerikanske piratfiskebåter som driver ulovlig fiske av denne fiskearten som er i ferd med å bli utryddet. Dette ulovlige fiske dreper også titusenvis av albaner i året siden fisket foregår ved hjelp av line og albanene ser på den hjelpesløse fisken som et lett bytte og sluker derfor hele tannfisken med fiskekrok og det hele.

Dette er også litt av bakgrunnen min om hvorfor alban fellen min ikke funker. Teorien bak den var at du har en planke som du fester forsvarlig et kjøttstykke til. Da vil albanene stupe ned og begynne rive og slite i dette kjøttet, da som jeg også har sett at funker på en seksti år gammel film å dra inn tauet med alban hengende fast fordi han nekter å slippe maten i sin griskhet etter å få noe å spise. Dette har jeg som sagt sett på en film som handlet om store seilskuter som ”Sørlandet” som seilte den velkjente klipper ruten som jeg er ute på fra Syd-Afrika, Australia, Kapp horn, men nå har jeg laget en ny teori om at siden fisket etter tannfisken dreper så mange albaner så blir de nå født med et instinkt om at alt som henger etter noe som ikke hører hjemme på havet (les båt) er farlig.

Vær utsiktene fremover ser ok ut og de siste fem dagene har vi gjort god fremdrift og jeg håper det holder seg. Det er mye arbeid: av og på med tøy, opp og ned med seil, tenke på vært skritt man tar så man ikke faller over bord, huske og spenne seg fast, og alt annet som hører til, men jeg har det stort sett bra og så lenge det går fremover så skal jeg ikke klage. De store lavtrykk senterne holder seg stort sett langs 60 grader som for eksempel i dag er det et digert lavtrykkssystem på 946hPa på 61 grader rett syd for vår posisjon og vi ligger helt i utkanten og det er det som generer dagens 15 m/s fra vest som er en fin vind, men hvis et av de plutselig skulle finne på å gå opp til 50 grader syd istedenfor da sitter vi fint i det…

ENDS DE ROZINANTE/LA7GZ
NNNN

