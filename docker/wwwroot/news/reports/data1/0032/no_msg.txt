BEGIN20050401100ZD044

Beklager noen noe kryptiske og manglende oppdateringer, men av hensyn til "offentligheten" valgte jeg å holde de siste fire dagers hendelser for meg selv inntil situasjonen var stabil som det så fint heter. De som leser resten vil muligens forstå hvorfor. Kommunikasjon er fint, men av og til skulle jeg ønske det var som i gamle dager at jeg sendte et brev når jeg kom frem.... De siste dagers hendelser er blitt sensurert bort av meg fordi jeg fant ut at det var det beste for enkelte som bryr seg om meg, og absoulutt ingen fikk noe informasjon om hva som holdt på skje. For informerte jeg først "noen" kunne jeg like godt informere resten av verden. Om dette var riktig vet jeg ikke, men jeg hadde heller ikke tid til å holde dere oppdatert. Selvom alt kan skje er det ikke hver dag vår (Rozinante og Jeg) sin eksistens blir direkte truet.



----

Historien om "Hennie"

I forrige uke utviklet det seg et tropisk lavtrykk noen tusen kilometer nord for vår posisjon. Etter hvert utviklet dette seg til en Tropisk Storm noen ganger utvikler de seg til en Tropisk Syklon som er det samme som Orkan eller Tyfoon.

Hennie som den Tropiske stormen ble døpt vandret den vanlige ruten mellom 0-20 grader syd fra Australia mot Afrika. På veien mistet hun sin styrke og satte kursen sydover, i det hun passerte 30 grader syd og rundt 50 grader øst utviklet hun seg til det som kalles et ekstratropisk lavtrykk. Noen ganger løser de seg opp og andre ganger utvikler de seg til ekstratropiske intense lavtrykk. Dette gjorde altså Hennie, hun nektet å dø og fant tilbake kraften hun hadde hatt tidligere. Ekstratropiske intense lavtrykk i det sydlige indiske hav er noe av det mest upresise og uforutsigbare og mest intense været vi har på jorda. Historien om Hennie vil bekfrefte dette.

Et ekstratropisk intenst lavtrykk i utseende er en mellomting av et vanlig lavtrykk på disse breddegrader og en orkan. Det betyr at den er konsentrert og at den vil ha sykloniske vinder innenfor en radius av ca 3-400 n.m

Det betyr vinder fra alle retninger og at østlige vinder vil treffe den konstante sjøen (bølgene) som lages av stormene mellom her og Kapp Horn som er nesten på andre siden av jorda. Samtidig vil vinden bygge opp sine egne bølger som vil henge etter når vinden snur. I tilegg går det en havstrøm her på 0.5-1 knop fra vest mot øst/nordøst. Den andre tingen er at det er kaldt, havet er kaldt og lufta er kald. Til sammen lager alle disse faktorene en heksegryte som kan knuse en liten seilbåt til små biter. Sannsynligheten for at en seilbåt som seiler fra Afrika til vestkysten av australia skal bli truffet er ca. 1 prosent.

Da jeg våknet opp tirsdag 29.mars etter å hatt kuling i nesten tre dager begynte jeg og interesre meg for den videre seilasen og skaffet meg noen seksdagersprognoser og oppdaget ”Hennie”. Estimert tid til at Hennie skulle treffe 40 timer. Dette var i følge NOAA ”Det amerikanske Metrologiske Institutt” Vindhastigheten de estimerte var rundt 20-22 m/s. Hennie var da i Meteo France sitt område og meteo france anslo vindhastigheten til 25 m/s og at Hennie vill treffe oss om 48 timer.

Den 30. 0000Z Sendte Australia ut kulingvarsel med vinder på 22 m/s og at Hennie vil treffe oss om 24 timer. Den 30. 0600Z Meteo France sendte ut varsel om at Hennie ville ha vinder på 25 m/s og passere ca 150 n.m nord for oss om 18 timer. Hennie hadde da altså slakket av farten litt.

Den 31. Kl 1000 oppgraderte Australia kulingvarslet til stormvarsel innenfor en radius av 150 n.m fra senteret av Hennie. Senteret til Hennie ville ifølge Stormvarslet passere oss løpet av de neste 24 timene 40 n.m nord for oss med vinder på 30 m/s og perioder på 1.5 ganger så mye. Altså 45 m/s. Den 31. KL 2100 Sendte Australia ut et nytt stormvarsel med samme informasjon, som skulle være ”up to date” og at senteret skulle passere 40 n.m nord for oss om 12 timer..

I dag kl 0900 altså 12 timer etter at Australia sendte ut stormvarsel har Australia nedgradert stormvarselet til Kulingvarsel og ”Hennie” er 450 n.m nordvest for oss med vinder på maksimalt 20 m/s. Hennie er nå også død og har ikke lengre navnet Hennie og vil snart forsvinne helt bort fordi hun er nå ferdig med å skremme vettet av meg!

Metrologene kan ikke alt om været selv i 2005. De har også laget et lite helvete inni hodet mitt de siste dagene. Nå skal jeg sove trygt og godt og vente på noe vind som kommer fra vest for nå har det vært nesten vindstille bortsett fra noe 12-15 m/s i natt fra Hennie som kom fra Nord Øst og har ført oss sydvestover vekk fra alt og alle! Havet har vært en liten heksegryte siden i går. Så det var ingen tvil om at Hennie var noe kraftige saker, men hun tok i hvertfall en annen vei.

De siste syv dager gikk fra en fysisk påkjenning med moderat psykisk påkjenning fordi jeg takler det meste av "ordinært" uvær fra vest, til å bli en intens pyskisk påkjenning fordi jeg bare hadde en anelse om hva som kansje kom. Etter å ha sett hvordan havet kan oppføre seg så får du respekt og du lærer ting.

Dette er ingen 1. April Spøk, og om vi hadde overlevd ”Hennie” hvis denne hadde truffet med den kraften Australia anslo vet jeg ikke. Kanskje, Kanskje ikke. Det har i hvertfall vært noen intense dager. Det er ikke så lett å gå rundt å forbrede deg på å vite at du skal kjempe for livet om 2-3 dager. Innerst inne tenkte jeg at det kom til å gå bra, om Rozinante hadde vært like hel er en annen sak. Jeg prøvde i hvertfall å forbrede oss så godt jeg kunne. Jeg holdt dette for meg selv, men det kunne jo bli litt av en historie hvis jeg hadde holdt dere informert de siste fire dager. I følge en kamerat er det typisk meg og holde enkelte ting for meg selv. Det kunne blitt mange misforståelser og bekymrede mennesker hvis jeg hadde skrevet den daglige utviklingen om Hennie. Jeg tenkte som så at det var bedre at jeg er bekymret fordi det er jeg som er her og ikke dere. Det var derfor bedre å være taus....

Selvom det har vært noen bekymrede mennesker fordi det har vært noe Tsunami greier igjen, men jeg leste bare meldingen jeg fikk om Hennie og har oversett disse varslene totalt. Jeg for sannsynligvis beskjed om Tsunamier timer før VG Jornualisten klarer å få stumpa røyken og lukka ned WEB Browseren sin fra en eller annen internett side av lugubert slag, og publisert skremsel propaganden sin. Det er også en eller annen plass mellom 2000-5000 m dypt her så Tsunamier har liten effekt og en liten titt på kartet viser at den lille øya som kanskje noen har hørt om Australia er mellom Rozinante og Sumatra eller Java eller hvor dette jordskjelvet var.

Hvis noe som har med en Tsunami å gjøre skal ta livet av oss er det fordi jordskjelvet kan lage en gassboble som sluker Rozinante når den kommer til overflaten, men det er sikkert større sjanse for at jeg skal bli spist av en Alban en at det skjer.

En positiv nyhet til slutt. I det vi passerte 90 grader øst så er sannsynligheten for det skal finnes isfjell mellom 40 og 45 grader syd ca. null frem til en plass "bort forbi" New Zealand. Men var det ikke også bare 1% sjanse for at et "ekstratropisk intenst lavtrykk"  skulle treffe?

Jeg har rett og slett vært heldig og hatt en god porsjon flaks!

God Helg!

ENDS DE ROZINANTE/LA7GZ
NNNN

