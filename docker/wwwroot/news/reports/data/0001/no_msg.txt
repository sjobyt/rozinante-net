BEGIN200512232300ZD001

Endelig på tur. Det er ikke verst etter en lang mekke periode. De fleste andre "yacht club" meldemene hadde forståelse for det. "There is always something", sa de gamle. "There is always time for a beer" sa de unge. Men til slutt fikk jeg jo sjekket oss ut det vil si meg og Rozinante. Siden jeg er semi kjendis i Hobart viste immigrasjonen/toll seg fra sin beste side. De sendte da tre jenter på min egen alder for å stemple pass og gi Rozinante klarering. De hadde sine ulike oppgaver den ene stemplet pass, den andre sjekket kviteringer på det jeg ville ha igjen som "tax free", og den siste smilte pent.

Til nå har jeg heller ikke funnet eller kommet på noe viktig jeg har glemt å ta med. Det er noen ting jeg tenkte på, men glemte, men det er ikke viktig så det er fint. Håper derfor jeg ikke kommer på noe viktig jeg har glemt, men gjør jeg det så kan jeg jo alltids ønske meg det til jul og se om julenissen finner meg her.

Nå har vi vært underveis i et døgn og kommet oss klar av land og slikt. Utfarten fra Hobart gjennom Derwent River og deretter ut i Storm Bay til Australias sydøstligste punkt Tasman Island er som å krysse skagerrak fra Kr. Sand til Hirtshals i avstand. Jeg føler meg utrygg nær land, men nå er det ikke mer land i sikte. Tasman Island var en snodig øy. Avlang, bratte klipper på alle sider og flat på toppen. Ellers har været vært fint med mye mer varme enn forrige gang jeg var her. I går var det faktisk shorts vær, men i dag så er det overskyet. Sola er sterk det merkes både i ansikt og i øynene siden ozon laget her nede i sør har gitt opp.

Lille julaften nå. Værjulenissen har en ganske lang og stor julegave til meg så utover kvelden og natten og julaften blir det sånn normalt vær med kuling og store bølger. Siden det meste funker som det skal er det bare greit. Det ser ikke så ille ut så det skal bli godt å få opplevd litt vær igjen. Den første gangen det blåser 20+ m/s er alltid ille, egentlig ikke når den holder på men ventetiden på at den skal komme når jeg da vet at den kommer. Men Rozinante ser ut til å klare seg fint her ute på havet igjen. Det gjør også jeg så da er det vel bare tut å kjør. Vi seiler nå sydøstover og er vel ca 80 n.m fra Tasman Island. Hvor og om det blir noe stopp før sør amerika vet jeg ikke helt, men det vil den neste uken vise. Det finnes noen overraskelser på veien så vi får se hva som skjer.

Jeg har også funnet alle Alban vennene mine de snoker rundt her som de pleier. Tenkte jeg skulle prøve å feire jul med dem, men vet ikke om de er like interessert i det..


ENDS DE LA7GZ/MM