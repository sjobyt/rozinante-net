BEGIN200512240930ZD002

Julaften i dag og jeg har fått julegave av værnissen i form av et intenst lavtrykk på hele 952 hPa som beveger seg sakte men sikkert sydøstover vi er forløpig relativt langt fra senteret, men det blåser bra. Bølgene er nokså snille forløpig så det går greit. Det meste fungerer som det skal og da er i grunnen dette bare bra. Har gått nokså radig for seg siden vi forlot Hobart. Ellers ikke så mye nytt, så en treplanke og noen fugler. Fuglene er normalt, men treplanker det er ikke noe gøy at flyter rundt for da tenker man på at det sikkert også kan flyte rundt tømmerstokker og annet graps.

Sommeren er visst også slutt med dette lavtrykket og nå har hav tempen sunket til 11 grader og lufttempen holder seg rundt 15 grader alstå ikke så lavt, men blir nokså surt og kaldt når det blåser krafig i tilegg.

Flytende fjell (isfjell) finnes det ikke i dette området iflg pilot boka, og ihvertfall ikke så tidlig på sommeren som nå. Det er fint å slippe å tenke på det også. Ellers er det ikke måte på hva som er farlig på havet feks fikk jeg beskjed om at et område øst for New Zeland var et "caution to mariners" område de neste dagene fordi det var mulighet for "falling space orbits". Et eller annet som atlså skal komme fallende ned fra verdenesrommet i havet.

Julematen har bestått av speilegg til frokost, som ikke er alltid like enkelt å steke på havet i fem meter bølger. Selvom om ovnen har vippe funksjon for å holde seg vannrett så er eggene ganske mye raskere til å vimse frem og tilbake i panna. En annen oppdagelse var at eggeplommene helst vil være sammen og ikke hver for seg. Det var derfor ikke like enkelt å lage to seperate speilegg skiver. Jule lunsjen betod av eplesaft og brødskiver med Stabburets leverpostei som var det eneste Norske produketet jeg fant på supermarket i Australia. Boksen er tydlig merket for eksport til Kanariøyene og Australia. Til middag regner jeg med det blir Spagetti og hermetisk spagettikjøttsaus, hvis det blir tid.

Julegaver har jeg ikke så jeg får nøye meg med denne lillestormen jeg har fått.

God Jul fra Staale og Rozinante her på andre siden av moder jord.

ENDS DE LA7GZ/MM